<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<title>Filemon i</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />
<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {
});

// Chapters
var chapters = [ { start: 1, end: 1 }];
var hasIntro = true;
var baseRef  = "kkl-20-PHM-";


</script>
</head>

<body class="browser" dir="LTR">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='kkl-19-TIT-000.html' title='Previous Book'>&nbsp;&lt;&lt;&nbsp;</a></span>
  <span class="button"><a href='kkl-19-TIT-003.html' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;Filemon&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;i&nbsp;&nbsp;</a></span>
  <span class="button"><a href='kkl-20-PHM-001.html' title='Next Chapter'>&nbsp;&nbsp;&gt;&nbsp;&nbsp;</a></span>
  <span class="button"><a href='kkl-21-HEB-000.html' title='Next Book'>&nbsp;&gt;&gt;&nbsp;</a></span>
</div>
</div>

<div id="content">

<div class="mt"><span class="mt">Filemon</span></div>
<div class="mt2"><span class="mt2">Sembe</span></div>
<div class="mt2"><span class="mt2">Paulusti Mome Toro Pibogne</span></div>
<div class="b"></div>
<div class="b"></div>
<div class="imt"><div id="imt1">El nenerop yubu</div></div>
<div class="ip">Yesusti samenag wepto poghogne Paulus ponekori mome nene toro pibog. Eldi mome nene anam tomna komag, yubu walinge Yesus sembe ambarelamsiogpa, ora nimiri san tiliplamekti, sae kaupto kop aeag tobongkibek. Kop aeag tobongkibekti, as soro kalurop as Roma poa piekpa, Paulus wamog. Tam nene sembe Lukas ponekori samenag mome toro pibog (<span class="bk">Pogsiog Nang</span> pasal 22-28). Paulusti as Roma wamoghag, Onesimus haiptarek.</div>
<div class="ip">Onesimus poneko samenag nimi arukna tangtopne wamog aghana, Onesimus ili wamoghag agha tognoro lambaog. Roma nimi, mog so'o ngainangdi samenag ul palamek nena, nimi arukna tanekori kamna tomna koma yog nimi sembe awe tolamek. Roma nimi nubunangdi yubu sia pibekne sunsunum uro, nimi arukna tanekona, nimi wamek aghana, ora nimiri nimi arukna nene kamna kapto torobag pail palamsiekpa, “Nari awe tolamukang,” aro arukna nene kamna kapto tolamsiekti, sikini taek. Nimi arukna tane pham to, kam to nenelamsiloa saog uro kamna kapto tolamsiekti, sikini taekpa, nimi arukna tolamsiekne taneko sikiniri saeag aghabog wamek. Sikiniri arukna nene sembe, “Ya'ag obukap,” sembaho tanena, arukna neneko tebahoba, Roma nimi nubunangdi yubu sia pibekne sunsunum uro, nimi nhondi babe arukna neneko pelebanep kom. Yubu sia pibekne neneko ko'oag, Onesimus poneko nimi arukna tangtopne wamog. Arukna wamogti, ili wamoghag agha tognoro lambaogpa, weag piogha nubu as Roma piogti wamog.</div>
<div class="ip">Onesimus poneko Roma wamoghag, Paulus babe yin salerop nangdi, “Ae anea lambaleag,” aro Paulus yae wamek. Ik nhon sum Paulusap Onesimusap haiptarekpa, Paulusti yubu pere agha Onesimus ponekori Yesusag sikne aro wana palilamog. Paulusap Onesimusap lelamdekag agha, Paulusti el taogti, “Nangkae Filemondinge arukna nene tognoro piori, nanag yaoba, Onesimus haiptanomo,” aro el taog. Paulusti samenag elkae Filemonag Yesus sembe yubu ambarogpa, Filemondi Yesusag sikne aro wana palilamog.</div>
<div class="ip">Filemondi Yesusag sikne aro wana palilamog aghana, nimi arukna tam nene anam seneragna koma, samenag nimiri ul palamekne sunsunum uro ul pinep. Filemondinge arukna Onesimus tognoro piogne sembe, ili Filemondi, “Tebalul,” seho tanena, Roma nimi nubunangdi yubu sia pibekne sunsunum uro, Paulusti babe Onesimus pelebanep kom. Pelebanep kom aghana, anamag Paulusti elkae Filemonag, “Onesimus anag yaleba, waban koma topsom,” aro molorop yubu nene mome toro pibog.</div>
<div class="ip"></div>
</div>
</body>
</html>
