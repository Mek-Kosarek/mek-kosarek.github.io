<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<title>Yohanes 14</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />
<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {
});

// Chapters
var chapters = [ { start: 1, end: 21 }];
var hasIntro = true;
var baseRef  = "kkl-06-JHN-";


</script>
</head>

<body class="browser" dir="LTR">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='kkl-05-LUK-000.html' title='Previous Book'>&nbsp;&lt;&lt;&nbsp;</a></span>
  <span class="button"><a href='kkl-06-JHN-013.html' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;Yohanes&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;14&nbsp;&nbsp;</a></span>
  <span class="button"><a href='kkl-06-JHN-015.html' title='Next Chapter'>&nbsp;&nbsp;&gt;&nbsp;&nbsp;</a></span>
  <span class="button"><a href='kkl-07-ACT-000.html' title='Next Book'>&nbsp;&gt;&gt;&nbsp;</a></span>
</div>
</div>

<div id="content">


<div class="s"><div id="s1">Yesusti, “Na Allahag pinep ina wamna,” seogha</div></div><a id="v1"></a>
<div class="m">
<div class="c-drop">14</div> <span class="v">1</span><span class="vsp">&nbsp;</span>Yesusti nen tipto ambarelamsiogti, “A'undi wana samsamoro log sembaheng kom. A'undi Allahag sikne aro wana palilapmundi, nanag babe sikne aro wana palilamnululom.<span id="bookmarks1"></span> <a id="v2"></a><span class="v">2</span><span class="vsp">&nbsp;</span>Naniri aeag kolo maikno wamla. Na pineri a'un sembe ae kolo wero yangalamsunun. Nari sikne agha ambatsin ane sembe, nari weneog lemnange sunsunum uro wamso kom tanena, nari a'unag ambatsisene kom.<span id="bookmarks2"></span> <a id="v3"></a><span class="v">3</span><span class="vsp">&nbsp;</span>Na pina, ‘A'un sembe ae kolo weamsinun,’ aro ulamna tanena, na nen yingkina a'un, ‘Nanap nhon wamukap,’ aro tol ahinun. A'un tol ahine andarina, na pineri wamneag aneko a'un babe pina wamlulom.<span id="bookmarks3"></span> <a id="v4"></a><span class="v">4</span><span class="vsp">&nbsp;</span>Na pineri wamneag aneko a'un babe ina panne el wamlom,” seog.<span id="bookmarks4"></span></div><span id="bookmarks4"></span><a id="v5"></a>
<div class="p"><span class="v">5</span><span class="vsp">&nbsp;</span>Wene seogpa, Tomasti Yesus yubu ambarelamogti, “Nai, nu Saelbamsilamne, an pimendi wapmenag aneko nu ekon. Nunna ina panne welaro nu el tanep?” aro haibaog.<span id="bookmarks5"></span></div><span id="bookmarks5"></span><a id="v6"></a>
<div class="p"><span class="v">6</span><span class="vsp">&nbsp;</span>Wene aro haibaogpa, Yesusti samoro, “Na sikne wamnari, kamag nenehinne wamnangena, na ina wamna. Nani Allahag yanep ina na mo wamna ane sembe, na pere agha yingkirop kom tanena, nimi nhon babe Nani Allahag yanep kom.<span id="bookmarks6"></span> <a id="v7"></a><span class="v">7</span><span class="vsp">&nbsp;</span>A'undi na el wamnohom tanena, na Nani babe a'undi el wamnep. Weneag agha a'undi el poneko el wamlomdi, el iamlom,” aro ambatsiog.<span id="bookmarks7"></span></div><span id="bookmarks7"></span><a id="v8"></a>
<div class="p"><span class="v">8</span><span class="vsp">&nbsp;</span>Wene seogpa, Filipusti Yesusag yubu lelamogti, “Nai nu Saelbamsilamne, ‘Andi Nai ipsebeba, lag nembatsisom,’ senelamaptina uamenba, nu sembe sunuropne wamlul,” aro wene seog.<span id="bookmarks8"></span></div><span id="bookmarks8"></span><a id="v9"></a>
<div class="p"><span class="v">9</span><span class="vsp">&nbsp;</span>Wene seog aghana, Yesusti Filipusag samoro, “Filipus, na nosap a'unap nhon ua ulamna aghana, andi na el wamnelam kom te? Nimi etneri na iamnel tanena, na Nani babe iamla. Aghana wene andi nanag, ‘Andi Nai ipsebeba, lag nembatsisom,’ alamlamne welaro leplam?<span id="bookmarks9"></span> <a id="v10"></a><span class="v">10</span><span class="vsp">&nbsp;</span>Na Naniap ma'ap tangto wamnaba, Nani nanap nhon ma'ap tangto wamlange sembe andi sik senelamlam kom te? Nari a'unag yubu lemnange na mori lemna kom. Na mori kom aghana, Nani nanap ma'ap tangto ua ulamlange ponekori awe eldinge toro ulamla.<span id="bookmarks10"></span> <a id="v11"></a><span class="v">11</span><span class="vsp">&nbsp;</span>Nari a'unag, ‘Na Naniap ma'ap tangto wamnaba, Nani nanap nhon ma'ap tangto wamla,’ alamnange sik senelamlulom. Nari lerop yubuag sik sembanep kom pagha tanena, nari awe toro ulamnonge kembiag agha sikne aro seneraglamnululom.<span id="bookmarks11"></span> <a id="v12"></a><span class="v">12</span><span class="vsp">&nbsp;</span>Yubu sikne agha a'unag ambatnuahin. Nanag sikne aro wana palirop nimina, nari awe toro ulamnange saog uro eldi babe ulamlul. Apna na Naniag pinun ane sembe, nanag sikne aro wana palirop nimi tanekori nari ulamnange phelekto nen awe toroba nubu uro ulamukang.<span id="bookmarks12"></span> <a id="v13"></a><span class="v">13</span><span class="vsp">&nbsp;</span>Ane sembe a'undi nari siag kekhaekto wamlomneag agha molona mololapmunba, nari ulamnun. Nari ulamne andarina, Nani paliag uropne kiptoba na Elme pere agha lag talul.<span id="bookmarks13"></span> <a id="v14"></a><span class="v">14</span><span class="vsp">&nbsp;</span>A'un nari siag kekhaekto wamlomneag agha sa'a-sa'a nanag molona mololamnemun tanena, nari uanun,” aro ambatsiog.<span id="bookmarks14"></span></div>

<div class="s"><div id="s2">Allah Yame Walingeri yebelan ahinne sembe Yesusti ambatsiogha</div></div><span id="bookmarks14"></span><a id="v15"></a>
<div class="p"><span class="v">15</span><span class="vsp">&nbsp;</span>Yesusti nen tipto ambarelamsiogti, “A'undi na o'ona senelamnelom tanena, nari aruksirop yubu ni salelapmundi ulamlulom.<span id="bookmarks15"></span> <a id="v16"></a><span class="v">16</span><span class="vsp">&nbsp;</span>Nadamneri Naniag molbatsineba, eldi a'un sembe tiro yebelan ahinne yogne tatsilul. Tatsile andarina, el sop-sop a'unap nhon ya'ag uro wamleri,<span id="bookmarks16"></span> <a id="v17"></a><span class="v">17</span><span class="vsp">&nbsp;</span>El Yame Walinge ponekori sikne agha tibin uro ambarelamsilul. Mog so'o eneag wamang nimiri el ilirop komdi, el sembe ekon ane sembe, el yebelan ahinne poneko kipto tomnep kom. Ot el yebelan ahinne poneko a'unap nhon ua ulamlari, a'unap ma'ap tangto wamlul ane sembe, a'undi el poneko el wamlom.<span id="bookmarks17"></span> <a id="v18"></a><span class="v">18</span><span class="vsp">&nbsp;</span>Nari a'un laploa pihinepne nimi mo'osin mabo saog nenelopsinun kom. Na nen samoro a'unag yanun.<span id="bookmarks18"></span> <a id="v19"></a><span class="v">19</span><span class="vsp">&nbsp;</span>Wene olog wamebeba, mog so'o aneag wamang nimiri na imnukang kom. Aghana a'undi na kamag wamnange kembanumun andarina, a'un babe kamag wamlulom.<span id="bookmarks19"></span> <a id="v20"></a><span class="v">20</span><span class="vsp">&nbsp;</span>Wene aro lemnange uro yabile sum eneko na Naniap ma'ap tangto wamnamne el talulom. Apna a'un nanap ma'ap tangto wapmunba, na a'unap ma'ap tangto wamnun.<span id="bookmarks20"></span> <a id="v21"></a><span class="v">21</span><span class="vsp">&nbsp;</span>Nimi etneri nari aruksirop yubu salero sunsunum uro ul palamla tanena, nimi enekona na tapto o'ona senelamnelne wamla. Na o'ona senelamnel nimi enekona, Naniri o'ona senelamlul. Nari babe nimi eneko o'ona senelamneri, nadamne elag lag nenep tanun,” aro ambatsiog.<span id="bookmarks21"></span></div><span id="bookmarks21"></span><a id="v22"></a>
<div class="p"><span class="v">22</span><span class="vsp">&nbsp;</span>Wene aro ambatsiogpa, eldi yubu ka'ero neleptopne nhonna, Yudas Iskariotne kom aghana, si Yudas nhon babe wamog. Yudas ponekori Yesusag hailamogti, “Nai nu Saelbamsilamne, sa'a sembe mog so'oag wamang nimiag lag neneptan koma nunag agha lag nenep talulam?” aro haibaog.<span id="bookmarks22"></span></div><span id="bookmarks22"></span><a id="v23"></a>
<div class="p"><span class="v">23</span><span class="vsp">&nbsp;</span>Wene aro haibaogpa, Yesusti samoro, “Nimi nhondi na o'ona sembamnel tanena, nimi enekori nari ambatsirop yubu saelba ul palamlul. Undo ul palamleba, Naniri babe el o'ona senelamlul. Naniap nanap nimi enekoag yanemeba, elap nhon ua ulamukap.<span id="bookmarks23"></span> <a id="v24"></a><span class="v">24</span><span class="vsp">&nbsp;</span>Na o'ona senerop kom nimina, nari ambatsirop yubu saelba ul palamla kom. Nari ambarelamsinba ka'elamlom yubu enekona, na mori seneragnangeag agha ambarelamsin kom aghana, na pogneogne ponekori ambarelamnelne agha ambarelamsinba ka'elamlom.<span id="bookmarks24"></span> <a id="v25"></a><span class="v">25</span><span class="vsp">&nbsp;</span>Nari a'un ambarelamsin yubu ene a'unap nhon wamapti ambarelamsin.<span id="bookmarks25"></span> <a id="v26"></a><span class="v">26</span><span class="vsp">&nbsp;</span>Aghana a'un sembe tiro yebelan ahinne Allah Eldamne Yame Walinge nari siag kekhaektopne poneko Naniri poglul. Pogleba a'unag yaleri, ni taneko sembe wana hekahileri, nari ambatsirop yubu ni sembe el nembahileba, el talulom.<span id="bookmarks26"></span> <a id="v27"></a><span class="v">27</span><span class="vsp">&nbsp;</span>A'un wana aingniro unne neneko nari a'unag pailobi agha yingkinun. Nari a'unag tarelamsin nena, mog so'oag wamang nimi tanekori tatsinepne saog uro tarelamsin kom. Aghana nadamneri a'un wana aingnibahinepne a'unag tarelamsin. A'un log semban koma wana samsamolamseng kom.<span id="bookmarks27"></span></div><span id="bookmarks27"></span><a id="v28"></a>
<div class="p"><span class="v">28</span><span class="vsp">&nbsp;</span>Nari a'un ambarelamsinonge ka'ebaom nena, ‘Na pineri, na nen samoro a'unag yanun,’ senonge ka'ebaom. A'undi na o'ona senelamnelom tanena, na Naniag pinunne sembe a'un wana awi wamnep. Nani poneko na nubunge phelekto nubu sirikne wamla ane sembe, a'un awi uro wamlulom.<span id="bookmarks28"></span> <a id="v29"></a><span class="v">29</span><span class="vsp">&nbsp;</span>Na Naniag pinunne anam uro yabin komag wene ane nari a'unag ambatsin andarina, uro yabileba, a'undi nanag sikne aro seneraglamnululom.<span id="bookmarks29"></span> <a id="v30"></a><span class="v">30</span><span class="vsp">&nbsp;</span>El mog so'o ene wene saelba ulamsil phia eneko yalamla ane sembe, nari a'unag nen yubu maikno lemnun kom. Saelba ulamsil phia nenekori na saelba uanep kom.<span id="bookmarks30"></span> <a id="v31"></a><span class="v">31</span><span class="vsp">&nbsp;</span>Aghana ni aneko uro yabile andarina, nari Nani o'ona sembamnari ulamnange sembe mog so'oag wamang nimiri el taukang. El taukang nena, ‘Iliri, “Ualulam,” aro arukaog yubu sunsunum uro ulamo,’ aro na sembe el taukang.</div>
<div class="p">Wene anea pukap,” aro ambatsiog.<span id="bookmarks31"></span></div>
</div>
</body>
</html>
