<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<title>Ibrani 12</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />
<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {
});

// Chapters
var chapters = [ { start: 1, end: 13 }];
var hasIntro = true;
var baseRef  = "kkl-21-HEB-";


</script>
</head>

<body class="browser" dir="LTR">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='kkl-20-PHM-000.html' title='Previous Book'>&nbsp;&lt;&lt;&nbsp;</a></span>
  <span class="button"><a href='kkl-21-HEB-011.html' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;Ibrani&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;12&nbsp;&nbsp;</a></span>
  <span class="button"><a href='kkl-21-HEB-013.html' title='Next Chapter'>&nbsp;&nbsp;&gt;&nbsp;&nbsp;</a></span>
  <span class="button"><a href='kkl-22-JAS-000.html' title='Next Book'>&nbsp;&gt;&gt;&nbsp;</a></span>
</div>
</div>

<div id="content">


<div class="s"><div id="s1">Allahri eldi kelmabo me wenelamsinepne</div></div><a id="v1"></a>
<div class="m">
<div class="c-drop">12</div> <span class="v">1</span><span class="vsp">&nbsp;</span>Wene sin nimi taneko maikno sirik wamekti, sikne aro seneraglamek nimi taneko toa pololonga niknihirop saog uro nunag kanero niknilamsil. Sindi sikne aro seneraglamekne nenekori nunag sikne ambatto el nenelamsil. Ane sembe Allahri nu sembe yarebatsiog ina toman wana khapto merero palamukap. “Wana khapto merelamukap,” aro ikinne ni pesa nembahinepne kwiripto laplolameberi, “Kekhaekel dalamebeag,” aro nuri malia uropne kom nenelamukap.<span id="bookmarks1"></span> <a id="v2"></a><span class="v">2</span><span class="vsp">&nbsp;</span>Nu Allahag sikne aro wana palirop nimi sembe Yesusti alniro ina yarebatsiogne wamlari, ni komopto sunsunup taogne wamla. Eldi wana amik yeng uanepne tiro wana khabamogpa, el kalag sipto ali nenelamekne sembe log kom uro, “Na luknubanep kom,” aro seneraghogti tebaog. Tebaog aghana kamag taogti, Allahri saelba uhiro puka urobag sae sirik sip pulingkiog. Ane sembe yogne kemban koma nuri elag mo tilamukap.<span id="bookmarks2"></span> <a id="v3"></a><span class="v">3</span><span class="vsp">&nbsp;</span>Malia urop nimiri mikip uro el yubu toraplamekpa, wana khapto ulamog. A'un pesa talapmundi wanaag, “Sololamna,” sembamunag aro el wana khapto ulamogne sembe seneraglamlulom.<span id="bookmarks3"></span></div><span id="bookmarks3"></span><a id="v4"></a>
<div class="p"><span class="v">4</span><span class="vsp">&nbsp;</span>A'undi, “Malia uropne aneko luknubaukap,” aro kilim weanga ulamlomneag agha ora nimiri a'un ohiro eneng timban koma wamlom.<span id="bookmarks4"></span> <a id="v5"></a><span class="v">5</span><span class="vsp">&nbsp;</span>Apna a'un ekon taom nena, nimi nhondi a'unag, “Nari mabo wembahineba seneraglamukang,” aro wenehirop yubu mome toro pibogne ekon taom. Mome toro pibog nena,</div>
<div class="q top-spacing">“Naba name, nu Saelba Uhiropne ponekori wenero el nembahinepne teba'en sembaheng kom.</div>
<div class="q2">Eldi mikip uro wenelangkelneag babe wana mali uro, ‘Sololamnel,’ sembaheng kom.<span id="bookmarks5"></span></div><span id="bookmarks5"></span><a id="v6"></a>
<div class="q-v"><span class="v">6</span><span class="vsp">&nbsp;</span>‘Sololamnel,’ sembaheng kom alamnangena, nu Saelba Uhiropneri o'ona sembamsil nimi wenero el nenelamsildi,</div>
<div class="q2">‘Nari kelmabo me,’ senelamsil nimi ni taepto wenelamsil,”</div>
<div class="p">aro mome toro pibog.<span id="bookmarks6"></span></div><span id="bookmarks6"></span><a id="v7"></a>
<div class="p"><span class="v">7</span><span class="vsp">&nbsp;</span>Allahri a'un sembe, “Nari kelmabo me wana whi taukang,” aro wenelamsil ane sembe, a'un seklelamlomag, “Nu el nenelamsil,” aro wana khapto ulamlulom. Tam nene sembe sunumna nhonna, ili nhondi me nhon el nenero wemban kom tanena, yog nimiri me eneko sembe, “Etneri me wamla?” sembanep.<span id="bookmarks7"></span> <a id="v8"></a><span class="v">8</span><span class="vsp">&nbsp;</span>Ane saog uro a'uni ponekori a'un el nenero wembahiso kom tanena, “Anabiag me,” seneropne agha, “Nari mabo kom,” aro lilopsil sembanep. Aghana eldi kelmabo me ni el nenero wenelamsil.<span id="bookmarks8"></span> <a id="v9"></a><span class="v">9</span><span class="vsp">&nbsp;</span>Nu mog so'oag nimiri ul palamapne sunsunum uro naiyabo nangdi nu el nenero wenelamsiangba, sin kiplamsiap. Undop pagha tanena, Nuni nuri wana saelbamsilne poneko umag nenep tanepneog wamap. El umag nenel dalameberi kamag wamukap.<span id="bookmarks9"></span> <a id="v10"></a><span class="v">10</span><span class="vsp">&nbsp;</span>Nu el nenero wenehiropne nenekona, mog so'oag naiyabori sindi wanaag seneropne sunsunum uro sesog sembe nu el nenero wenelamsiek. Aghana Allahri nu wenelamsil nena, “Walingeog seneragto ulamna saog uro nari kelmabo meri babe seneragto ulamikti, wali taukang,” aro el nenero wenelamsil.<span id="bookmarks10"></span> <a id="v11"></a><span class="v">11</span><span class="vsp">&nbsp;</span>Nimiri nu wenehiropne ka'eban sum agha nuri wana sapsinneag agha sik uro yeng senelamap kom. Aghana wenero el nenehirop yubu eneko nimi etneri ka'ero ul palamnari, mikip nenel dalamna tanena, amik sum kamna elag wana maubanep. Kamna elag maubanep nena, wana porogneap wana aingniro uropneap elag maubalul.<span id="bookmarks11"></span></div><span id="bookmarks11"></span><a id="v12"></a>
<div class="p"><span class="v">12</span><span class="vsp">&nbsp;</span>Ane sembe a'un yan pesangeap, sae pesangeap mikip nenel dalamlulom.<span id="bookmarks12"></span> <a id="v13"></a><span class="v">13</span><span class="vsp">&nbsp;</span>“Yan mali nimi ina walingeag agha lambaikag,” aro a'undi yan pinep ina aneko porog nembarelamsululom, andarina wali taukang.<span id="bookmarks13"></span></div>

<div class="s"><div id="s2">“Allahri wana yororo senehiropne sembe loba sembaheng kom,” aro wembahiogha</div></div><span id="bookmarks13"></span><a id="v14"></a>
<div class="p"><span class="v">14</span><span class="vsp">&nbsp;</span>A'undi ulamlulom nena, “Nimi niap ma'ap tangto wamseberi, Allahri senenne sunsunum uro walingeog seneragto ulamsebe,” seneropneag nelepto ul palamlulom. Allahri senenne seneragto ul pinep kom nimi nu Saelba Uhiropne whingag yanep kom.<span id="bookmarks14"></span> <a id="v15"></a><span class="v">15</span><span class="vsp">&nbsp;</span>Allahri nimiag wana yororo tatsiogne nimi niag tanep aghana, a'un nimi nhondi babe sae tomna koma lipleagti, a'undam nimi yae up tangkamlulom. Nimi nhon wana maliri, meso pungkanepne yareng selelep aro pongkanep saog uro nubu tangto pongkanep. Pongkaleri nimi maikno wanaag sembenga pimnep ane sembe, nimi nepsileag aro yae up tangkamlulom.<span id="bookmarks15"></span> <a id="v16"></a><span class="v">16</span><span class="vsp">&nbsp;</span>A'un nimi nhondi babe, “Wanaag bobonge agto yaboho,” aro kelabo nengabo salik-malik walep taheng kom. Esau ponekona, Allahri senenne semban koma ik nhonog, “Tenaba tomnun,” aro nimi yandoa amik el saeag tanepne sae laplobog. Allahri senenne semban koma uaog saog uro ulamseng kom.<span id="bookmarks16"></span> <a id="v17"></a><span class="v">17</span><span class="vsp">&nbsp;</span>Esauri ulamogpa, uro yabiogne sembe a'un el wamlom nena, amik sum Esau ponekori iliag, “Na yandonge mikip nenero kipnululam,” aro molbaogpa, kom seog. Kom seogpa, engero hail mag sapsabi nen iliag, “Mali uahinge nen uanun kom,” aro molbaog aghana, kom seog.<span id="bookmarks17"></span></div><span id="bookmarks17"></span><a id="v18"></a>
<div class="p"><span class="v">18</span><span class="vsp">&nbsp;</span>Wene a'un yingkina wamlomag ane, saeri po'obanep yim nhon auk pog tag-tag alamlangeag yingkina wamlom kom. Samen wamekag inibin sogmondo arobag, tuka'ag arobag, khao uanebag yingkina wamlom kom.<span id="bookmarks18"></span> <a id="v19"></a><span class="v">19-20</span><span class="vsp">&nbsp;</span>Samen wamekag nimi nhondi trompet pho anba, wa'in yubu lilim lanaropne ka'elamekti, peramag yanep saog uro wene wamap kom. Samen Allahri yubu lilim lelamogha ka'ebaekti, sa'obanep kom wamek. Yubu lilim nenekori aruklamsiogti, “Lebe aroba nhon babe yim tamag po'ologle tanena, kirikti teploplulom,” aro arukahiog. Wene aro arukahiogpa sin logti, “Allahri nen nunag yubu piplul kom,” aro molbaek.<span id="bookmarks19-20"></span> <a id="v21"></a><span class="v">21</span><span class="vsp">&nbsp;</span>Sin whingag uro yabiogne nenekori log maikno nenelamsiogpa, Musa ponekori lelamogti, “Pet-pet aro log senelamna,” seog.<span id="bookmarks21"></span></div><span id="bookmarks21"></span><a id="v22"></a>
<div class="p"><span class="v">22</span><span class="vsp">&nbsp;</span>A'un yingkina wamlomag anena, Sion Mainag Allah kamag uropne ponekori Yerusalem imag soro kalurop asag yingkina wamlom. Aneag Allah arukna imagnang malaikat teng-tengne yeng uro poloro winil dalamang.<span id="bookmarks22"></span> <a id="v23"></a><span class="v">23</span><span class="vsp">&nbsp;</span>Wene yingkina wamlomag anena, nimi yando nimi winip tangto nimi si imag mome top tangtop nimi winip tangtobag wamlom. Wene nimi ni tam karebatsiogne poneko Allah yaghag yingkina wamlom. Sin samenag wana porog nimi tebaek aghana, wanaag sik senelameka sunsunum taogneag aneko yingkina wamlom.<span id="bookmarks23"></span> <a id="v24"></a><span class="v">24</span><span class="vsp">&nbsp;</span>Yingkina wamlomag anekona, wendog yubu nikne sunsunum uro Yesusti eneng yamoro ikogne toman agha Allah anabi nimi anabiag uro ma'alamsil. Samenag Habel enengdi nimi yubu leploa saog uro lebogha Allahri ka'ebaog, aghana Yesusti eneng enekori wali phelektopne yubu lelamla.<span id="bookmarks24"></span></div><span id="bookmarks24"></span><a id="v25"></a>
<div class="p"><span class="v">25</span><span class="vsp">&nbsp;</span>El yubu lelamlange poneko ka'elopmunagti, yae up tangkamlulom. Samenag mog so'oag yubu lero wenelamsiogpa, ka'elobekpa opsiog. Mog so'oag wenero ambatsiropne ka'elobek nimi taneko eldi opsiogne la'anip taek kom pagha tanena, el imag agha kulukul aogne poneko wail ibare agha libebeba, nu opsinepne la'anip tanep komneog wamla.<span id="bookmarks25"></span> <a id="v26"></a><span class="v">26</span><span class="vsp">&nbsp;</span>Samenag aneko eldi yubu lilimdi mog so'o lologhaog. Agha wenena, yubu lero salag palilamogti, “Nen ik nhon lologhanun nena, ot mog so'o aghabog kom aghana, imap so'oap abeneko lologhanun,” seog.<span id="bookmarks26"></span> <a id="v27"></a><span class="v">27</span><span class="vsp">&nbsp;</span>“Nen ik nhon,” seogne neneko toman agha, “Sumbahinge lologlamneba, kom talul,” aro lebog andarina, lologhanep komne mo ya'ag uro wamlul.<span id="bookmarks27"></span></div><span id="bookmarks27"></span><a id="v28"></a>
<div class="p"><span class="v">28-29</span><span class="vsp">&nbsp;</span>Undop pagha tanena, Allahri nu wene saelba uhiroba lologhanep kom ane sembe, nuri wana elag yororo, “Naba naniong,” aro kiplamukap. Allah omeklamapne ponekona, harep terop auk saog wamla. Ane sembe log senero elag wana yororopneag agha nuri wana mombolag nenep tangkameberi, Allahri wali senenne sunsunum uro omeklamukap.<span id="bookmarks28-29"></span></div>
</div>
</body>
</html>
