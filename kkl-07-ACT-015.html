<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<title>Pogsiognang 15</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />
<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {

// Footnotes and Cross-references
var footnotes = {
    "F-0": "<div class=\"footnote-p\"><span class=\"fr\">15:16 </span><span class=\"ft\">Allahri Daud poneko sembe lebogne ane, “Yesus ilisag wamlul,” aro Allahri yubu silimu tiptopne Amosti mome toro pibog.</span></div>",
    "F-1": "<div class=\"footnote-p\"><span class=\"fr\">15:37 </span><span class=\"ft\">Markus ponekona Barnabasti sisa nimiri mangaroba wamog (Kolose 4:10).</span></div>",
    "F-2": "<div class=\"footnote-p\"><span class=\"fr\">15:39 </span><span class=\"ft\">Barnabas poneko Siprusne wamog (Pogsiog Nang 4:36).</span></div>"
};

initFootnotes(footnotes);

});

// Chapters
var chapters = [ { start: 1, end: 28 }];
var hasIntro = true;
var baseRef  = "kkl-07-ACT-";


</script>
</head>

<body class="browser" dir="LTR">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='kkl-06-JHN-000.html' title='Previous Book'>&nbsp;&lt;&lt;&nbsp;</a></span>
  <span class="button"><a href='kkl-07-ACT-014.html' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;Pogsiognang&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;15&nbsp;&nbsp;</a></span>
  <span class="button"><a href='kkl-07-ACT-016.html' title='Next Chapter'>&nbsp;&nbsp;&gt;&nbsp;&nbsp;</a></span>
  <span class="button"><a href='kkl-08-ROM-000.html' title='Next Book'>&nbsp;&gt;&gt;&nbsp;</a></span>
</div>
</div>

<div id="content">


<div class="s"><div id="s1">Yerusalem nimi Yesusag sikne aro seneraglamek nimiri Yahudi sisa kom nimi sembe yubu lebeka</div></div><a id="v1"></a>
<div class="m">
<div class="c-drop">15</div> <span class="v">1</span><span class="vsp">&nbsp;</span>As Antiokhia Siria so'oag wamekpa, mog so'o Yudea nimi as Antiokhia piek. Piekti sin Antiokhia nimi Yesusag wana paliro sikinkabo nenep tangtop nimi taneko ambarelamsiekti, “Musari samenag, ‘Nengabo ni, “Allahap ma'ap taukap,” aro kon kareplamukang,’ aro mome toro pibog. Mome toro pibogne sunsunum uro nengabo kon kareplamik kom tanena, Yesusti kon kareptop kom nimi taneko taulbahilul kom,” aro ambarelamsiek.<span id="bookmarks1"></span></div><span id="bookmarks1"></span><a id="v2"></a>
<div class="p"><span class="v">2</span><span class="vsp">&nbsp;</span>Wene aro ambatsiekpa, Paulusap Barnabasapti, “A'undi lelamlomne nene orolena lelamlom,” aro Yudea so'oag agha yaek nimiap yubu maiknoro lel dalamek. “Nelagha sikne,” aro yubu maiknoro lel dalamekpa, Yesusag seneragtop nimi as Antiokhia winil dalamek nimiri Paulusap Barnabasap Yesusag sikne aro seneragtop nimi etpareap wepsiek. Wepsiekti, “A'un as Yerusalem pululom. Pimundi Yesusti samenag wepto pogsiog nangap, Yesusag seneragtop nimi as Yerusalem winil dalamang nimi wenehirop nangap haiptamundi, ‘Nengabo kon kareptopne sembe tam karebaukap,’ aro as Yerusalem pululom,” aro pogsiek.<span id="bookmarks2"></span></div><span id="bookmarks2"></span><a id="v3"></a>
<div class="p"><span class="v">3</span><span class="vsp">&nbsp;</span>Yesusag seneragto winil dalamek nimi tanekori wene aro pogsiekpa, Paulusap, Barnabasap, sikinkabo nikag palamek nang tanekoap as Antiokhia agha lambaekti, Fenisia so'o ina agha Samaria so'o ina agha palamek. Sin palamek abeneko pere nimi so'o anekoag wamek nimiag tibin uro el nenelamsirekti, “Yahudi sisa kom nimiri malia seneragto ulamangne laplobi agha Allahri senenne salero ul palamang,” aro ambare-ambare palamsiek. Yahudi sisa kom nimiag uro yabalamogne sembe ambare-ambare palamsiekpa, sikinkabo Yesusag sikne aro seneragtop nimi ina palamekag wamekne ka'ebaekti, awi maikno senelamek.<span id="bookmarks3"></span> <a id="v4"></a><span class="v">4</span><span class="vsp">&nbsp;</span>As Yerusalem piekpa, Yesusti samenag wepto pogsiog nangap, Yesusag sikne aro seneragtop nimi winil dalamek nimiap, sin wenehirop nangap as Yerusalem wamekne tanekori sin piek nimi taneko enero poa wa'isiekti kipsiek. Kipsiekpa el nenero ambarelamsiekti, sindi lero ulamekne pere agha Allahri ulamogne ni ambatsiek.<span id="bookmarks4"></span></div><span id="bookmarks4"></span><a id="v5"></a>
<div class="p"><span class="v">5</span><span class="vsp">&nbsp;</span>Wene aro ambatsiekpa, Yesusag sikne aro seneragtop nimi taneko ka'ebaek. Ambatsieka ka'ebaek nimi anabiag wamek nimina, Yahudi nimi seneragna nhonog uro kong nhon ma'ap tangtop nimi Farisi nimi alamek nang wamek. Farisi nimi nhon-nhon taneko sekekti, yubu lelamekti, “Yahudi sisa kom nimi babe nengabo kon karebanepneog wamla. Kon karebel dalamikpa, sinag aruklamsibenge, ‘Allahri aruksirop yubu Musari samenag mome toro pibogne ni sunsunum uro ul palamlulom,’ aro ambatsukap,” seek.<span id="bookmarks5"></span></div><span id="bookmarks5"></span><a id="v6"></a>
<div class="p"><span class="v">6</span><span class="vsp">&nbsp;</span>Wene seekpa, tam abeneko sembe Yesusti samenag wepto pogsiog nangap, wenehirop nang tanekoap winip taekti, “Yahudi sisa kom nimiri Yesusag sikne aro wana palilamang tanena, nengabo kon karebel dalamikti, aruksirop yubuag nelepto uanepneog wamla to, kom to?” aro yubu lelamek.<span id="bookmarks6"></span> <a id="v7"></a><span class="v">7</span><span class="vsp">&nbsp;</span>Yubu tam neneko sembe ko'o olog maiknoro sin mamun lero libekti, Petrus sin whingag sekel ingkiog. Sekogti ambarelamsiogti, “Nangkabo, a'un el wamlomne, nu samenag wamububa, Allahri seneraghogti, ‘Yahudi sisa kom nimiri yubu walinge Yesus sembe ka'ebaikti, elag sikne aro wana palilamukang,’ aro Allahri a'un anabiag agha na wepneog. Wepneogpa yubu walinge ane nari pamag agha Yahudi sisa kom nimi tipto ambarel ahisi. Samenag uro yabiogne sembe a'un ni el wamlom.<span id="bookmarks7"></span> <a id="v8"></a><span class="v">8</span><span class="vsp">&nbsp;</span>Allahri nimi wana kemelamsilne ponekori Eldamne Yame Walinge nu tatsiog. Nu Yahudi nimi agha Yesusag seneragtop nimi tatsiog saog uro sin Yahudi sisa kom nimi babe tarelamsiogti, ‘Namabo taukang,’ sembaogne lag nembatsiogpa, nu el tabu.<span id="bookmarks8"></span> <a id="v9"></a><span class="v">9</span><span class="vsp">&nbsp;</span>Allahri, ‘Nimi tane Yahudi sisa nimi to, kom to?’ aro wana phende semban koma, Yahudi sisa kom nimiri wanaag agha Yesusag sikne aro wana palilameka Allahri kemelamsiog. Kemelamsiogti sembenga sindi wanaag wamogne Allahri lupsiogpa, sembenga kaolban kom nimi taek.<span id="bookmarks9"></span> <a id="v10"></a><span class="v">10</span><span class="vsp">&nbsp;</span>Allah Eldamneri undo unuaogne sembe a'un ni el wamlom aghana, sa'a sembe a'undi, ‘Allahri uaogne wali to, kom to,’ aro miplamlom? Tam ikinne sin Yahudi sisa kom nimi Yesus yubu ka'ero neleplamang nimi taneag palilamsilom. Nunisa yabori babe nuri babe wali uro ul pinep kom aghana, sa'a sembe sin sa'oag ikinne palilamsilom?<span id="bookmarks10"></span> <a id="v11"></a><span class="v">11</span><span class="vsp">&nbsp;</span>Undo unuaheng kom. Nuri wanaag sik senelamap nena, ‘Yesusti nu Saelba Uhiropne ponekori nu Yahudi sisa nimiag wana yororo paiamsildi, nu taulbahiog saog uro, sin Yahudi sisa kom nimiag babe wana yororo paiamsildi talulamsil,’ aro wanaag seneraglamap,” aro ambatsiog.<span id="bookmarks11"></span></div><span id="bookmarks11"></span><a id="v12"></a>
<div class="p"><span class="v">12</span><span class="vsp">&nbsp;</span>Wene aro ambatsiogpa, winil dalamek nimi taneko yubu koma wamek. Wamekti ka'elamekpa, Barnabasap Paulusapti, “Samenag Yahudi sisa kom nimi yog asag nimiap nhon wamoboba, Allahri nu yeplamsioba, ‘Yaghe, Allah mikibari uanepne sin pere agha ual,’ senenne kekneba undo-undo uanomo,” aro ambatsirek.<span id="bookmarks12"></span> <a id="v13"></a><span class="v">13</span><span class="vsp">&nbsp;</span>Abeneko komopto ambatsirekpa, Yakobusti sin winil dalamek nimi anabiag sekogti, yubu lelamogti, “Nangkabo yubu lemnunne ka'eamlulom.<span id="bookmarks13"></span> <a id="v14"></a><span class="v">14</span><span class="vsp">&nbsp;</span>Allahri Yahudi sisa kom nimi taneko o'ona sembamsiogti, ‘Nari siag kekhaektop nimi taukang,’ aro samenag Allahri sin wepsiogne sembe wene abeneko Simondi ambatsil.<span id="bookmarks14"></span> <a id="v15"></a><span class="v">15</span><span class="vsp">&nbsp;</span>Leplange nene samenag Allahri yubu silimu tiptop nangdi mome toro pibekne sunsunum uro ambatsil. Samenag Allahri yubu silimu tiptop nimiri mome toro pibekne pere agha, ‘Allahrina,<span id="bookmarks15"></span></div><span id="bookmarks15"></span><a id="v16"></a>
<div class="q-vv top-spacing"><span class="v">16</span><span class="vsp">&nbsp;</span>“Na samoro yaneri, Daudti ae kalun ae kwerek taog ae eneko</div>
<div class="q">meneng ae ene agha ae soro ae walinge wendogne saog urop ae soro sekitnun.<span class="footnote selectable" id="F-0"><sup>a</sup></span><span id="bookmarks16"></span></div><span id="bookmarks16"></span><a id="v17"></a>
<div class="q-vv"><span class="v">17</span><span class="vsp">&nbsp;</span>Sekitneba, ‘Yahudi nimi pogto wamik nimiap, Yahudi sisa kom nimiapti na imap so'oap Saelba Uhiropne wamnange elamneikti, nari siag kekhaekto engerop nimi taukang,’ aro</div>
<div class="q">Daudti ae kalun ae kwerek taogne nen ae soro sekitnun,” aro Allahri ambatsiog,’</div>
<div class="p">aro mome toro pibog.<span id="bookmarks17"></span> <a id="v18"></a><span class="v">18</span><span class="vsp">&nbsp;</span>Undo mome toro pibogpa, samenag agha ‘Undo uro yabilul,’ aro nimiri ka'ebaekti, el taek.<span id="bookmarks18"></span></div><span id="bookmarks18"></span><a id="v19"></a>
<div class="p"><span class="v">19</span><span class="vsp">&nbsp;</span>Undo Allahri, ‘Daudti ae kalun ae wendogne saog urop ae soro sekitnun,’ aro ambatsiogne ane sembe, na mori tam karebanne lemnuan. Yahudi sisa kom nimiri malinge seneragto ulamangne laplobi agha Allahri senenne salero ul palamang nimi taneko sembe ikin nembaukap kom sembamna.<span id="bookmarks19"></span> <a id="v20"></a><span class="v">20-21</span><span class="vsp">&nbsp;</span>Yahudi sisa kom nimi sembe ikin nembaukap kom aghana, samenag agha Yahudi nimi as ni wamek nimiri Musari mome toro pibog yubu ambarelamsiekpa ka'elamek. Wene babe Allah yubu lerop sum Sabat sum talamlaba, Yahudi nimiri Allah yubu lero winirop aeag wa'alamangdi, Musari mome toro pibogne lelamang. Ane sembe, Yahudi sisa kom nimi Yesusag sikne aro wana palirop nimiag ambatsukap nena,</div>
<div class="pi">‘ “Lebe aroba eneng la'imbaleag,” aro homamanga lepto oroba sopap, enengap telamlulom kom. Eneng lambaleba, sop agha telamlulom.</div>
<div class="pi">Ora nimiri, “Mem phabaukap,” aro lebe aroba sop palilamikti, mektop sop babe yoro tarelamsiikpa, telamlulom kom.</div>
<div class="pi">Apna, nengaboap kelaboap top tangkamna koma salik-malik walel dalamseng kom,’ aro mome toro pibeberi, yubu ambatsukap,”</div>
<div class="p">aro Yakobusti ambatsiog.<span id="bookmarks20-21"></span></div>

<div class="s"><div id="s2">Yahudi nimiri Yahudi sisa kom nimi Yesusag seneragtop nimi sembe mome toro pibeka</div></div><span id="bookmarks20-21"></span><a id="v22"></a>
<div class="p"><span class="v">22</span><span class="vsp">&nbsp;</span>Yakobusti wene aro ambatsiogpa, Yesusti wepto pogsiog nangap, as Yerusalem nimi Yesusag sikne aro winil dalamek nimiap, sin wenehirop nangapti, “Yakobusti leplange wali,” sembaek. Wali sembaekti, “Paulusap Barnabasap nhon as Antiokhia palamik nimi ebahukap,” aro yubu lebekti, Yudas si nhon Barsabasap, Silasap wepsiekti pogsiek. Sin phende wepsiekne abeneko sembe sikinkabo Yesusag seneragtop nimi tanekori, “Nimi nubunge wamdang,” senelamsiek.<span id="bookmarks22"></span> <a id="v23"></a><span class="v">23</span><span class="vsp">&nbsp;</span>Sin phende abeneko poglamsiekti, mome toro sin saeag pibek. Mome sindi saeag pibek nena,</div>
<div class="pi">“Nun Yesusti wepto pogsiog nangap, a'unkabo Yesusag seneragtop nimi Yerusalem wamap nimiap, sin wenehirop nangapti, a'un kiplamsiap. A'un Yahudi sisa kom nimi Yesusag sikne aro wana palilamlom nimi as Antiokhia wamlom nimiap, mog so'o Siria wamlom nimiap, mog so'o Kilikia wamlom nimiap sembe nuri a'un kiplamsiap.<span id="bookmarks23"></span></div><span id="bookmarks23"></span><a id="v24"></a>
<div class="pi"><span class="v">24</span><span class="vsp">&nbsp;</span>Nun yubu ka'ebabongena, nu nungkabo anabiag agha samenag, nuri babe sin pogsin koma samenag a'unag yaong nimiri ambarelamsiongdi, a'un wana samsamolopsiongdi, wana ikin nenelamsiongba, ka'ebabo.<span id="bookmarks24"></span> <a id="v25"></a><span class="v">25</span><span class="vsp">&nbsp;</span>Ane sembe nuri ka'ebabori, nu ma'aro wamobori, yubu nikne lebobori, ‘Nungkabo wanaagne Barnabasap Paulusap nhon pululom,’ aro nimi phende ero wepsibori, poghol alamsiap.<span id="bookmarks25"></span> <a id="v26"></a><span class="v">26</span><span class="vsp">&nbsp;</span>Paulusap Barnabasap abeneri Yesus sembe ambarelamsirang yubu sembe sin ya'ag tebanebag, ‘Nu Saelba Uhiropne Yesus Kristus si nubu talul,’ aro yubu ambarelamsirang.<span id="bookmarks26"></span> <a id="v27"></a><span class="v">27</span><span class="vsp">&nbsp;</span>Samenag nimiri a'un wana samsamolopsiongne sembe, nuri nimi phende, ‘Barnabasap Paulusap nhon palamukang,’ aro wepto poglamsiap nimina, Yudasap Silasap a'unag yarikpa, mome ane palilamapne kembamunne sunsunum uro sindi pamag agha babe yubu nikne ambatsurukang.<span id="bookmarks27"></span> <a id="v28"></a><span class="v">28-29</span><span class="vsp">&nbsp;</span>Ambatsurukang nena, Allahri Eldamne Yame Walingeri senelamlange nunag el nenelamsiori, ‘Tam ikinne maikno Yahudi sisa kom nimiag piplulom kom,’ aro el nembahioba, wali senelamap. Ot Allah yubu sunsunum uro irikna ologha ane, ‘Ualulom kom,’ aro yubu lel pang-pang mome ane palilamap.</div>
<div class="pi2">‘Lebe aroba eneng la'imbaleag,’ aro homamanga lepto oroba sopap, enengap telamlulom kom. Eneng lambaleba, sop agha telamlulom.</div>
<div class="pi2">Ora nimiri, ‘Mem phabaukap,’ aro lebe aroba sop palilamikti, mektop sop babe yoro tarelamsiikpa, telamlulom kom.</div>
<div class="pi2">Apna nengaboap kelaboap top tangkamna koma salik-malik walel dalamseng kom.</div>
<div class="pi">‘Teheng kom, uaheng kom,’ aro palilamapne nene saelba ul palapmunba, a'un wali wamlulom. Nangkabo ot abenda ambatsiap,”</div>
<div class="p">aro mome toro pibek.<span id="bookmarks28-29"></span></div><span id="bookmarks28-29"></span><a id="v30"></a>
<div class="p"><span class="v">30</span><span class="vsp">&nbsp;</span>Wene aro mome toro pibekti, “Wali pululom,” aro kipsiekpa, sin pogsiek nang abeneko as Antiokhia piekti, Yesusag sikne aro seneragtop nimi poloro wimbahiekti, mome aneko tatsiek.<span id="bookmarks30"></span> <a id="v31"></a><span class="v">31</span><span class="vsp">&nbsp;</span>Mome aneko tatsiekpa kembaekti, “Wana aingnirop yubu nu sembe pipsiong,” aro as Antiokhia nimi taneko sin awi sembaek.<span id="bookmarks31"></span> <a id="v32"></a><span class="v">32</span><span class="vsp">&nbsp;</span>Yudasap Silasap abeneko Allahri yubu silimu tiptop nang wamdekti, sikinkabo Yesusag wana palirop nimi taneko yubu ambatto wana aingniro poa tongolamsirek.<span id="bookmarks32"></span> <a id="v33"></a><span class="v">33</span><span class="vsp">&nbsp;</span>Allah yubu ambarelamsiekti, as Antiokhia anekoa ik etpare ua ulamekpa, sikinkabo as Antiokhia Yesusag sikne aro seneragtop nimi tanekori wana wali uro lelamekti, “A'unkabo poghol ahiong nangag nen samoro pirumundi, nuri sin sembe, ‘Nungkabo,’ aro kiplamsiapne ambatsururom,” seek. [<span id="bookmarks33"></span> <a id="v34"></a><span class="v">34</span><span class="vsp">&nbsp;</span>“Pururom,” seek aghana, Silas ponekori, “Na a'unap wamukap,” seogti, ta'ap seog.<span id="bookmarks34"></span> <a id="v35"></a><span class="v">35</span><span class="vsp">&nbsp;</span>Ta'ap seogpa,] Paulusap Barnabasap abeneko babe as Antiokhia olog maiknoro wamdek. Sinap nhon yog nimi maikno nikag wamekti, yubu walinge nu Saelba Uhiropne Yesus sembe tibin nenero ambarelamsirek.<span id="bookmarks35"></span></div>

<div class="s"><div id="s3">Paulusap Barnabasap a'ep tareka</div></div><span id="bookmarks35"></span><a id="v36"></a>
<div class="p"><span class="v">36</span><span class="vsp">&nbsp;</span>Ambatto wameka Paulusti, Barnabasag yubu lelamogti, “Nuri samenag nu Saelba Uhiropne Yesus yubu ambarelamsinumu asag nungkabo Yesusag sikne aro seneragtop nimi, ‘Wali wamang to, kom to?’ aro kemeroa yabahinunam,” seog.<span id="bookmarks36"></span></div><span id="bookmarks36"></span><a id="v37"></a>
<div class="p"><span class="v">37</span><span class="vsp">&nbsp;</span>Wene seogpa Barnabasti, “Nungkae Yohanes, si nhon Markus babe nhon pukap,” seog.<span class="footnote selectable" id="F-1"><sup>b</sup></span><span id="bookmarks37"></span> <a id="v38"></a><span class="v">38</span><span class="vsp">&nbsp;</span>“Nhon pukap,” seogpa Paulusti, “Yohanes Markus nimi enena samenag nunap nhon pibo aghana, as Pamfilia wamoboba, elna awe lilobi agha nu laplobi agha samoro yao. Ane sembe, el nen nunap pukapne sunsunum kom,” seog.<span id="bookmarks38"></span></div><span id="bookmarks38"></span><a id="v39"></a>
<div class="p"><span class="v">39</span><span class="vsp">&nbsp;</span>Wene seogpa, Paulusap Barnabasapti yubu yo uro lel dalamdekne nubu tang-tang yabiogpa, sin a'ep tarek. A'ep tarekti, Barnabas ponekori Markus enero agha kabong mag alip toman ina agha mog so'o Siprus pirek.<span class="footnote selectable" id="F-2"><sup>c</sup></span><span id="bookmarks39"></span> <a id="v40"></a><span class="v">40</span><span class="vsp">&nbsp;</span>Paulus ponekori babe Silas enero agha, “Pinunam,” seogpa elkabo Yesusag sikne aro seneragtop nimi tanekori, “Nu Saelba Uhiropne ponekori wana a'unag yororo paiamsilul,” aro pogsiek.<span id="bookmarks40"></span></div><span id="bookmarks40"></span><a id="v41"></a>
<div class="p"><span class="v">41</span><span class="vsp">&nbsp;</span>Wene aro pogsiekpa, Paulusap Silasap lambarekti, mog so'o Siria ina agha mog so'o Kilikia palamdekti, Yesusag sikne aro seneragtop nimi winil dalamek nimi mikip nenero poa palamsirek.<span id="bookmarks41"></span></div>
</div>
</body>
</html>
