<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<title>Roma 13</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />
<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {
});

// Chapters
var chapters = [ { start: 1, end: 16 }];
var hasIntro = true;
var baseRef  = "kkl-08-ROM-";


</script>
</head>

<body class="browser" dir="LTR">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='kkl-07-ACT-000.html' title='Previous Book'>&nbsp;&lt;&lt;&nbsp;</a></span>
  <span class="button"><a href='kkl-08-ROM-012.html' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;Roma&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;13&nbsp;&nbsp;</a></span>
  <span class="button"><a href='kkl-08-ROM-014.html' title='Next Chapter'>&nbsp;&nbsp;&gt;&nbsp;&nbsp;</a></span>
  <span class="button"><a href='kkl-09-1CO-000.html' title='Next Book'>&nbsp;&gt;&gt;&nbsp;</a></span>
</div>
</div>

<div id="content">


<div class="s"><div id="s1">“Mog so'oag nimi sembe tam karepto saelba uhirop nangdi yubu ka'ebalulom,” aro ambatsiogha</div></div><a id="v1"></a>
<div class="m">
<div class="c-drop">13</div> <span class="v">1</span><span class="vsp">&nbsp;</span>Nu mog so'oag nimi wamapne sembe Allahri nimi weplamsildi, “Nimi so'o eneag yubu sia lero tam karepto o'obahilulom,” aro nimi a'ero-a'ero sekililamsil. Saelba uhirop nang ni wamang nena, Allahri sekitna koma waelbanepne nhon babe wamla kom. Ni mog so'o eneag saelba uhirop nang Allahri sekitsiogpa, yubu sia lero tam karepto saelba ulamsiang. Ane sembe a'un nimi niri nu saelba uhirop nangdi yubu sia lelamangne ka'elamsululom.<span id="bookmarks1"></span> <a id="v2"></a><span class="v">2</span><span class="vsp">&nbsp;</span>Mog so'o ene saelba uhirop nang yubu sia lerop nang Allahri sekililamsil. Ane sembe nimi etneri, “Sindi yubu ene ka'ebahane kom,” aro yubu ingisaplamle tanena, Allahri sekililamsilne ingisaplamlul. Undop pagha tanena, tam kareptop nimiri wana yo pipsinepne sindam nimiri apto anep.<span id="bookmarks2"></span> <a id="v3"></a><span class="v">3</span><span class="vsp">&nbsp;</span>Sin saelba uhirop nangna, walia urop nimiag wana yo pipsinep kom aghana, sin malia urop nimiag wana yo pipsinep. Ane sembe saelba uhirop nang sembe walia urop nimiri log sembahinep kom. Mog so'o saelba uhiro yubu sia lerop nangdi a'unag tam palihinne karong senelapmun tanena, ot walinge agha ulapmunba, sindi a'un kipsinepneog wamlange sembe log sembalulom kom.<span id="bookmarks3"></span> <a id="v4"></a><span class="v">4</span><span class="vsp">&nbsp;</span>Allahri saelba uhirop nang sekitsiogpa, sin Allah arukna wamangne, “Mog so'oag nimi taneko wali paiamsiikti, yeplamsukang,” aro sekitsiog. “Paiamsukang,” aro sekitsiogpa, Allah arukna wamangdi, “Nimi yonge salero opsukap,” aro ulamang. Tam nene sembe nimi opsinep karog Allahri sindi saeag tatsiog. Ane sembe, a'undi malia ulapmun tanena, log senelamlulom.<span id="bookmarks4"></span> <a id="v5"></a><span class="v">5</span><span class="vsp">&nbsp;</span>A'un nimina, “Sin umag yubu ka'ero ulamsebe,” senelapmun kom tanena, sindi a'unag wana yo pipsinep. Yo pipsinepne sembe mo kom, aghana a'undi wanaag, “Nene sik, nene mali,” aro seneragnange el talamsil. Ane sembe, a'undi wanaag seneraglapmundi, “Sin umag yubu ka'ero ulamsebe,” aro seneragnepneog wamla.<span id="bookmarks5"></span></div><span id="bookmarks5"></span><a id="v6"></a>
<div class="p"><span class="v">6</span><span class="vsp">&nbsp;</span>Sin so'oag nimi saelba uhirop nang Allahri sekitsiogpa, El arukna wamangdi, so'oag nimi sembe tam karepto o'olamsiang. Ane sembe a'unag, “A'undi saeag agha nunag kipnange pogto tatsimunba, a'un sembe tam o'obaukap,” aro aruklamsiangne sunsunum uro tarelamsilom.<span id="bookmarks6"></span> <a id="v7"></a><span class="v">7</span><span class="vsp">&nbsp;</span>A'un sa'oag kamna kareploroba wamlaba, a'undi uanepneog wamlangena, nimi enekoag kareploroba tatsinepne sunsunum uro tatsululom. A'un saelba uhirop nangdi a'unag, “Nu sembe kipnangeap, a'un o'obahinepne sembeap nunag tatsululom,” aro aruklamsiik tanena tatsululom. Allahri, “Sin umag wapmundi kipsululom,” aro sin sekitsiog tanena, a'un sin umag wapmundi, sunsunum uro kipsululom.<span id="bookmarks7"></span></div>

<div class="s"><div id="s2">“Naba nangkabo wanaagne,” aro o'ona seneptangtopne sembe ambatsiogha</div></div><span id="bookmarks7"></span><a id="v8"></a>
<div class="p"><span class="v">8</span><span class="vsp">&nbsp;</span>Nimiringe kareploroba wamla tanena, ni komopto lumbalulom. Ot a'undi lunuro komobanep kom nena, papna koma sop-sop o'ona senel dalamlulom. Nimiri ora nimi tapto o'ona senehirop tanena, Musari aruksirop yubu ni eneko yubu tam nhonag kaupto wamlange wali uro saelba urop.<span id="bookmarks8"></span> <a id="v9"></a><span class="v">9</span><span class="vsp">&nbsp;</span>Musari aruksirop yubu mome toro pibog yubu enekoag,</div>
<div class="q top-spacing">“Ora nimiri nengabo kelabo haogha topsiseng kom,”</div>
<div class="q">“Nimi ya'ag opsiseng kom,”</div>
<div class="q">“Nimiringe haoghaba topseng kom,”</div>
<div class="q">“ ‘Ora nimiringe aba naringe taho,’ sembaheng kom,”</div>
<div class="p">aro mome toro pibog. Ni yubu eneap, aruksirop yubu orange mome toro pibogneap, ni eneko yubu tam nhonag ni kaupto wamlangena, “Andamne nong ningki o'ona senep tangkamlam saog uro andi mog so'oag nimi babe o'ona senelamsululam,” seneropne agha mome toro pibog.<span id="bookmarks9"></span> <a id="v10"></a><span class="v">10</span><span class="vsp">&nbsp;</span>Nimiri eldi mog so'oag nimi o'ona senehirop tanena, nimi enekoag malia uahinep kom. Ane sembe, nimiri ora nimi tapto o'ona senero ulamsil tanena, Musari aruksirop yubu ni yubu tam nhonag kaupto wamlange eneko wali sunsunum uro saelba ulamla.<span id="bookmarks10"></span></div><span id="bookmarks10"></span><a id="v11"></a>
<div class="p"><span class="v">11</span><span class="vsp">&nbsp;</span>A'un mamun o'ona senel dalapmundi, nu wene wamap ko'o ene sembe seneragto el uro wamlulom. Nu talulamsilne ponekori komopnag taulbahilul sum eneko peram wamla. Nu samenag Yesusag wana palilamububa, eldi nu taulbahinep sum eneko olog ko'o we uro wamog aghana, wene peram wamla. Taulbahilul sum peram tal ane sembe, “Kwahing nen uahileag,” aro a'undam nimi kamol dalamsut!<span id="bookmarks11"></span> <a id="v12"></a><span class="v">12</span><span class="vsp">&nbsp;</span>Inibin nene palamlaba, wene kwelekanep saog wamla. Ane sembe, nu samen inibinag palamuburi ulamubunge nene lipsiberi, tibin wareropne seng enekamebe ina agha pelebel dalamukap!<span id="bookmarks12"></span> <a id="v13"></a><span class="v">13</span><span class="vsp">&nbsp;</span>Nimiri inibinag ulamangne, mag yonge along teropti nenek salehirop nimi nenep tangtopneap, “Wanaag bobonge agto yaboho,” seneropne agha nengabo kelabo salik-malik salep tangtopneap, “Naringe taho,” aro wana mali seneropneap, nimiap waptangtopneap ulamang. Undo inipnag unulamang saog uaheng kom aghana, ali neneptan koma yo'obi uanepne sunsunum uro ulamlulom.<span id="bookmarks13"></span> <a id="v14"></a><span class="v">14</span><span class="vsp">&nbsp;</span>A'un nongagna, nu Saelba Uhiropne Yesus Kristus ponekoap ma'ap tangtopne agha a'un nongag kalup tangka ulamlulom. Andarina a'undi wanaag, “Bobonge agto yaboho senenne uahane,” aro nong yeng neneropne elamlulom kom.<span id="bookmarks14"></span></div>
</div>
</body>
</html>
