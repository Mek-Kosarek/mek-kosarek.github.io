<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<title>1 Yohanes 2</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />
<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {
});

// Chapters
var chapters = [ { start: 1, end: 5 }];
var hasIntro = true;
var baseRef  = "kkl-25-1JN-";


</script>
</head>

<body class="browser" dir="LTR">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='kkl-24-2PE-000.html' title='Previous Book'>&nbsp;&lt;&lt;&nbsp;</a></span>
  <span class="button"><a href='kkl-25-1JN-001.html' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;1 Yohanes&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;2&nbsp;&nbsp;</a></span>
  <span class="button"><a href='kkl-25-1JN-003.html' title='Next Chapter'>&nbsp;&nbsp;&gt;&nbsp;&nbsp;</a></span>
  <span class="button"><a href='kkl-26-2JN-000.html' title='Next Book'>&nbsp;&gt;&gt;&nbsp;</a></span>
</div>
</div>

<div id="content">


<div class="s"><div id="s1">Yesusap nimiap nimi pali nenep tangtopne</div></div><a id="v1"></a>
<div class="m">
<div class="c-drop">2</div> <span class="v">1</span><span class="vsp">&nbsp;</span>Namabo, “A'undi malia ulapmunag,” aro yubu ene a'un sembe mome toro palilamna. A'undi malia ulamseng kom aghana, nimi nhondi malia uale tanena, Yesus Kristus ponekori nimi eneko tiro Allahag molbatsinep. Yesus Kristus wana porogne ponekori Nuni Allah whingag nu sembe yepto molbarelamsil.<span id="bookmarks1"></span> <a id="v2"></a><span class="v">2</span><span class="vsp">&nbsp;</span>Ot El tebaogne pere agha nuri mali uropne tam orog nembanep. Nundam nimi mo sembe kom, aghana mog so'oag nimi ni sembe babe, “Sindi malia uropne tam orog nembahane,” aro tebaog.<span id="bookmarks2"></span> <a id="v3"></a><span class="v">3</span><span class="vsp">&nbsp;</span>Elap nimi pali wamapne keknep tanep nena, Eldi nunag aruksirop yubu ka'ero ulamebe tanena, “Elap tapto nimi pali wamap,” aro el tanep.<span id="bookmarks3"></span> <a id="v4"></a><span class="v">4</span><span class="vsp">&nbsp;</span>Ot Eldi aruksirop yubu eneko nimi nhondi ingisaplolamleriog, pamag agha, “Elap nimi pali wamnamdi el uro wamna,” alamle tanena, nimi enekori sikne salerop komdi, orolenange agha lerop.<span id="bookmarks4"></span> <a id="v5"></a><span class="v">5</span><span class="vsp">&nbsp;</span>Aghana nimi etneri Eldi yubu sunsunum uro saelba ul palamle tanena, “Allahri o'ona senehinne nimi enekoag mauro whi tangto yabil,” sembanep. Undo nunag keknep tale tanena, Elap ma'ap tangto wamapne sembe el uro wamukap.<span id="bookmarks5"></span> <a id="v6"></a><span class="v">6</span><span class="vsp">&nbsp;</span>Nimi etneri yubu lelamleri, “Nanap Kristusap ma'ap tangto wamnam,” aro lelamle tanena, nimi enekori ul pinepnena, Kristusti ul palamog saog uro ul palamnepneog wamla.<span id="bookmarks6"></span></div>

<div class="s"><div id="s2">Yohanesti, “Kristus yubu mo tipto ambarelamsin,” seogha</div></div><span id="bookmarks6"></span><a id="v7"></a>
<div class="p"><span class="v">7</span><span class="vsp">&nbsp;</span>A'un nari wanaag wamlom nimi, nari a'unag mome toro palilamnange, “Undo-undo ulamlulom,” aro yubu wendogne agha nen ma'aro palilamna kom. Nari mome toro palilamnange eneko samenag agha Kristus ponekori ul palamogti, “Undo-undo ulamlulom,” aro ambatsiog yubu sunsunum uro mome toro palilamna. Eldi, “Undo-undo ulamlulom,” aro ambatsiog yubu samenag agha saelba ulamlum yubu eneko a'undi ka'elamlom.<span id="bookmarks7"></span> <a id="v8"></a><span class="v">8</span><span class="vsp">&nbsp;</span>A'undi ka'elamlom yubu eneko wendogne kom, aghana inibinneag tibin wareroba sikne warelamlaba, inibinne kwelekel talamla. Sikne neneko Elag warelamla saog uro a'unag babe warelamsil ane sembe, “Kristusti ul palamog saog uro ul palamlulom,” aro ambatsin yubu eneko wendog yubu ambatsilo saog yubu ambarelamsin.<span id="bookmarks8"></span></div><span id="bookmarks8"></span><a id="v9"></a>
<div class="p"><span class="v">9</span><span class="vsp">&nbsp;</span>Nimi nhondi pamag agha, “Tibin wareropneag ul palamna,” aro lerop aghana elkae Yesusag wana paliropne aisa nenerop tanena, nimi eneko wene babe inibinag ul piropne wamla.<span id="bookmarks9"></span> <a id="v10"></a><span class="v">10</span><span class="vsp">&nbsp;</span>Nimi etneri elkae Yesusag wana paliropne o'ona senerop tanena, nimi eneko tibin wareropneag ul piropne wamla. Elkae o'ona senero tibinneag ul pirop tanena, nimi enekoag puri tikto phukul ingkinepne elag wamnep kom.<span id="bookmarks10"></span> <a id="v11"></a><span class="v">11</span><span class="vsp">&nbsp;</span>Aghana elkae Yesusag wana paliropne aisa nenerop nimi eneko inibinag uropti, inibinneri haing ubanba, ul piropne babe haingdi imnep komdi, ina yabinepne ekon.<span id="bookmarks11"></span></div><span id="bookmarks11"></span><a id="v12"></a>
<div class="q-vv top-spacing"><span class="v">12</span><span class="vsp">&nbsp;</span>Namabo, a'unag mome toro palilamnange,</div>
<div class="q2">“A'un elap si kekhaektop nimi talomne sembe a'undi mali uropne tam wailag nembatsiog,” aro mome toro palilamna.<span id="bookmarks12"></span></div><span id="bookmarks12"></span><a id="v13"></a>
<div class="q-vv"><span class="v">13</span><span class="vsp">&nbsp;</span>Nai yabo, a'unag mome toro palilamnange,</div>
<div class="q2">“El yum-yum samenag agha wamogne ponekoap nimi pali wamlomdi, el uro wamlom,” aro mome toro palilamna.</div>
<div class="q">A'un kabuni wamlomne, a'unag mome toro palilamnange,</div>
<div class="q2">“Phia yonge neneko luknubaom,” aro mome toro palilamna.</div>
<div class="b">&nbsp;</div><span id="bookmarks13"></span><span id="bookmarks13"></span><a id="v14"></a>
<div class="q-vv"><span class="v">14</span><span class="vsp">&nbsp;</span>Nari wanaag mabo, a'unag mome toro pimnange,</div>
<div class="q2">“Nuni ponekoap nimi pali wamlomdi el uro wamlom,” aro mome toro pimna.</div>
<div class="q">Nai yabo, a'unag mome toro pimnange,</div>
<div class="q2">“El yum-yum samenag wamogne ponekoap nimi pali wamlomdi el uro wamlom,” aro mome toro pimna.</div>
<div class="q">A'un kabuni wamlomne, a'unag mome toro pimnange,</div>
<div class="q2">“Mikip uro wamlomba, Allah yubu a'unag ua ulamlaba, phia yonge neneko luknubaom,” aro mome toro pimna.<span id="bookmarks14"></span></div><span id="bookmarks14"></span><a id="v15"></a>
<div class="p"><span class="v">15</span><span class="vsp">&nbsp;</span>Mog so'oag nimiri ul piropne nelepto, “Ul phene,” aro wana yeng uro seneragseng kom. Apna mog so'oag nimiri, “Topsene,” aro sarekereplamangne neneko, a'undi wana maikno uro, “Topsene,” aro seneragseng kom. Nimi nhondi mog so'oag nimiri ul piropne nelepto, “Ul phene,” aro wana yeng uro seneragtop tanena, Nuni Allahri o'ona senehinne nimi enekori wanaag wamnep kom.<span id="bookmarks15"></span> <a id="v16"></a><span class="v">16</span><span class="vsp">&nbsp;</span>Nuni Allahri o'ona senehinne nimi enekori wanaag wamnep kom nena, mog so'oag nimiri, “Ul palamseberi topsebe,” seneropne neneko Nuni Allahri seneropne agha senelamang kom. Mog so'oag nimiri, “Ul palamseberi topsebe,” senelamang nena, sindam nimi yeng nenero, “Uahane,” aro seneropneap, nimiri haingdi iliropba, “Bobonge agto yaboho,” seneropneap, nimiri saeag agha uropne sembe maiptangtopneap, mog so'oag nimiri, “Ul palamseberi topsebe,” senelamang. Undo senelamang aghana, Allahri seneropne agha undo senelamang kom. Ot sindam nimi mog so'oag nimiri seneropne agha senelamang.<span id="bookmarks16"></span> <a id="v17"></a><span class="v">17</span><span class="vsp">&nbsp;</span>Mog so'oag nimiri, “Ul palamseberi topsebe,” seneropne neneko babe, mog so'oag wamlange babe, kom tanepneog wamla aghana, nimi etneri Allahri wana yeng neneropne sunsunum uro ul palamle tanena, nimi eneko ya'ag kamag wamlul.<span id="bookmarks17"></span></div>

<div class="s"><div id="s3">“Kristus aisa nenerop nimi sembe yae togtangkamlulom,” aro ambatsiogha</div></div><span id="bookmarks17"></span><a id="v18"></a>
<div class="p"><span class="v">18</span><span class="vsp">&nbsp;</span>Namabo, komobanep ko'o wene wamap. A'undi yubu ka'ebalumba, “Kristusag aisa neneropne yanual,” alameka ka'ebalum. Yubu ka'ebalumne neneko sunsunum uro komobanep ko'o wene wamabag aneko babe Kristus aisa nenerop nimi maikno lag talamong. Kristus aisa nenerop nimi maikno lag tangto yabalamlangeag agha, komobanep ko'o wene wamapne el taap.<span id="bookmarks18"></span> <a id="v19"></a><span class="v">19</span><span class="vsp">&nbsp;</span>Nu Yesusag wana paliro winiptangkamobori, nunap nhon wamong nimi sin etpare a'ep taongdi, nu wail ibare agha lambaong. Lambaong aghana, nunap tapto ma'ap tan koma lambaong. Nunap sinap tapto ma'ap tahabe tanena, sin lamban koma wene babe sinap nunap ma'ap tangto ya'ag wamsebe. Aghana a'eptangto lambaongne neneag agha lag taogpa, sinap nunap tapto ma'aptabo kom aro el tabo.<span id="bookmarks19"></span></div><span id="bookmarks19"></span><a id="v20"></a>
<div class="p"><span class="v">20</span><span class="vsp">&nbsp;</span>Lambaong aghana a'unna, Memne ponekori, “Naringe,” aro a'un wepto mikipne pipsiog andarina, sikne nene a'un ni el uro wamlom.<span id="bookmarks20"></span> <a id="v21"></a><span class="v">21</span><span class="vsp">&nbsp;</span>Nari a'unag mome toro palilamnange nenena, “A'un yubu sikne ekon uro wamlom,” aro mome toro palilamna kom. Nari mome toro palilamnange nenena, “A'un yubu sikne el uro wamlomba, yubu orolenange ambatsirop yubu eneko ni sikne agha lag tangto yabirop kom,” aro a'un sembe mome toro palilamna.<span id="bookmarks21"></span> <a id="v22"></a><span class="v">22</span><span class="vsp">&nbsp;</span>Orolenange ambatsirop nimina etne aro seneragsut! Yesus el Allahri wepto poghogne Kristus wamla aghana, nimi etneri yubu sikne nene torapto, “Yesus el Allahri wepto poghogne kom,” alamla tanena, nimi enekori orolenange ambatsirop nimi wamla. Nimi etneri, “Yesus el Allahri wepto poghogne kom,” alamle tanena, Kristus aisa neneropne wamla. Nimi enekori Nuni Allahap, Elme Yesusap ni phende yubu torapto wa'eplamsil.<span id="bookmarks22"></span> <a id="v23"></a><span class="v">23</span><span class="vsp">&nbsp;</span>Nimi etneri Allah Elme sembe, “Elap ma'ap tangkamnam kom,” alamle tanena, Ili Allahap babe ma'ap tanep kom. Aghana nimi etneri Allah Elme sembe, “Elap ma'ap tangkamnam,” aro lag phoro lelamla tanena, Ili Allahap babe ma'ap tangtopne wamla.<span id="bookmarks23"></span></div><span id="bookmarks23"></span><a id="v24"></a>
<div class="p"><span class="v">24</span><span class="vsp">&nbsp;</span>A'unna, Yesus yubu samenag ka'ebalumne neneko a'undi tipto saelba ul palamlulom. Samenag agha ka'ebalum yubu eneko saelba ul palapmun tanena, Allah Elmeap Ili Allahap ma'ap tangto wamlulom.<span id="bookmarks24"></span> <a id="v25"></a><span class="v">25</span><span class="vsp">&nbsp;</span>Elap ma'al dalamap tanena, salag pibog nena, “Ya'ag uro kamag unne tatsinun,” aro nunag salag lero pibog.<span id="bookmarks25"></span></div><span id="bookmarks25"></span><a id="v26"></a>
<div class="p"><span class="v">26</span><span class="vsp">&nbsp;</span>Nari a'un sembe mome toro palilamnange nenena, nimiri a'un haing kunuro ambarelamsiang yubu, “Sik sembaheng kom,” aro yubu ene mome toro palilamna.<span id="bookmarks26"></span> <a id="v27"></a><span class="v">27</span><span class="vsp">&nbsp;</span>Kristusti a'un sembe, “Naringe,” aro wepto mikipne a'unag pipsiog. Mikipne pipsiogpa, a'unag wamla andarina, nia mangkina ambarelamsil. Ni ambarelamsil ane sembe, nimiri a'un ambatsin koma babe a'un el tanep. Eldi a'unag mikipne pipsiogne neneko orolenange kom aghana ot sikne wamla. Ane sembe ambarelamsilne sunsunum uro, Elap ma'ap tangto wamlulom.<span id="bookmarks27"></span></div>

<div class="s"><div id="s4">Allah Elmabo wamapne sembe</div></div><span id="bookmarks27"></span><a id="v28"></a>
<div class="p"><span class="v">28</span><span class="vsp">&nbsp;</span>Namabo, wene ambarelamsin nena, Elap ma'ap tangto wapmun andarina, El nen samoro yaleri, lag tale sum eneko nu ali semban koma log kom uro El whingag wamukap.<span id="bookmarks28"></span> <a id="v29"></a><span class="v">29</span><span class="vsp">&nbsp;</span>“El wana porogne wamla,” aro el uro wamlom. Ane sembe nimi etneri wana porogneag agha sikne ulamla tanena, nimi eneko sembe, “El wana porogne poneko agha mangap taogne wamla,” aro el uro wamlom.<span id="bookmarks29"></span></div>
</div>
</body>
</html>
