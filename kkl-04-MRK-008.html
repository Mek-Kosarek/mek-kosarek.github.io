<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<title>Markus 8</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />
<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {

// Footnotes and Cross-references
var footnotes = {
    "F-0": "<div class=\"footnote-p\"><span class=\"fr\">8:38 </span><span class=\"fq\">Allah wail ibare agha </span><span class=\"ft\">Yubu kiki Yunani yubuag ane wamlange, “Sikina'ange laploa salik-malik walep tangtop kelabo,” saog wamek. Yahudi nimiri samenag Allahap yubu nikne ingisaploa Allah wail ibare agha laploamekne sembe Allahri sin walamsiogti, “Salik-malik walep tangtop kelabo saog wamlom,” aro wabahiog (Yeremia 3:6-10)</span></div>"
};

initFootnotes(footnotes);

});

// Chapters
var chapters = [ { start: 1, end: 16 }];
var hasIntro = true;
var baseRef  = "kkl-04-MRK-";


</script>
</head>

<body class="browser" dir="LTR">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='kkl-03-MAT-000.html' title='Previous Book'>&nbsp;&lt;&lt;&nbsp;</a></span>
  <span class="button"><a href='kkl-04-MRK-007.html' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;Markus&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;8&nbsp;&nbsp;</a></span>
  <span class="button"><a href='kkl-04-MRK-009.html' title='Next Chapter'>&nbsp;&nbsp;&gt;&nbsp;&nbsp;</a></span>
  <span class="button"><a href='kkl-05-LUK-000.html' title='Next Book'>&nbsp;&gt;&gt;&nbsp;</a></span>
</div>
</div>

<div id="content">


<div class="s"><div id="s1">Yesusti nimi teng-tengne (4.000) tena tatsiogha</div></div>
<div class="r"><div id="r1">(<span class="reflink"><a href="kkl-03-MAT-015.html#v32">Matius 15:32-39</a></span>)</div></div><a id="v1"></a>
<div class="m">
<div class="c-drop">8</div> <span class="v">1</span><span class="vsp">&nbsp;</span>Sin taneko ik etpare wamekpa, nimi maikno Yesus wamoghag longolaek. Longoro ulamekpa, kwaneng orogti kwaneng yo ulamsiogpa, Yesusti ipsiog. Ipsiogti Yesusti eldi yubu ka'ero neleptop nang yopsiogti, yubu lelamogti,<span id="bookmarks1"></span> <a id="v2"></a><span class="v">2</span><span class="vsp">&nbsp;</span>“Nimi maiknori nanag nelepto kemel aneongpa, wamap paghabog inipna ik wilindip sum tal. Ik wilindip sum talba, kwaneng orogti kwaneng yo ulamsilba, yareag senelamsin.<span id="bookmarks2"></span> <a id="v3"></a><span class="v">3</span><span class="vsp">&nbsp;</span>Sin tane wamang nimi etpare weag nimi agha yingkina wamang. Ane sembe, nari sinag mo, ‘Pululom,’ aro ambatsisene tanena, sin kwaneng yoapti mandu aro phukul pinep,” seog.<span id="bookmarks3"></span></div><span id="bookmarks3"></span><a id="v4"></a>
<div class="p"><span class="v">4</span><span class="vsp">&nbsp;</span>Seogpa eldi yubu ka'ero neleptop nangdi samoro lelamekti, “Sin nimi along taneko sembe kwaneng teneba orog pagha, pai aldesag wamaptina, tala siba nimiri kwaneng roti sunuro tol pinep?” seek.<span id="bookmarks4"></span></div><span id="bookmarks4"></span><a id="v5"></a>
<div class="p"><span class="v">5</span><span class="vsp">&nbsp;</span>Wene seekpa Yesusti, “Kwaneng roti etpare saelbamlom,” aro haibahiog.</div>
<div class="p">Haibahiogpa sindi, “Kwaneng roti saekpare wamla,” seek.<span id="bookmarks5"></span></div><span id="bookmarks5"></span><a id="v6"></a>
<div class="p"><span class="v">6</span><span class="vsp">&nbsp;</span>Wene seekpa, Yesusti nimi maikno wamek nimi tanekoag, “So'oag puksut,” seog. Pukekpa kwaneng roti saekpare abeneko tobogti Allahag, “Nani, wali tatsilam,” aro kibog. Allah kibogti, kwaneng roti saekpare abeneko saeri khepto-khepto eldi yubu ka'ero neleptop nangag, “Tarel phululom,” aro tatsiog. Tatsiogpa nimi maikno taneko pogsiek.<span id="bookmarks6"></span> <a id="v7"></a><span class="v">7</span><span class="vsp">&nbsp;</span>Sin wamekne anabiag nimiri ikan ologne etpare babe poamek. Ikan ologne taneko babe Yesusti tobogti Allahag, “Nani, wali tatsilam,” seog. Seogti ikan taneko babe elag neleptop nangag, “Pogsululom,” aro tatsiogpa, pogto tarel pihiek.<span id="bookmarks7"></span> <a id="v8"></a><span class="v">8-9</span><span class="vsp">&nbsp;</span>Pogto tarel pihiekpa, nimi ni teekpa, mon og tahiog. Sin kwaneng teek nimi taneko wamek nena, kabuni mo a'ilbahin tanena, teng-tengne (4.000) wamekti, mon og uro teekpa, teneba phelektopne babe wamog. Eldi yubu ka'ero neleptop nangdi kwanengap ikan sopap kheptoba phelektopne poloro pibekti, haing agha kau wiroba nubunge saekpareag libaek. </div>
<div class="p">Wene teekpa, mon og tahiog taneogna, Yesusti nimi tanekoag, “A'undi asag pululom,” seog.<span id="bookmarks8-9"></span> <a id="v10"></a><span class="v">10</span><span class="vsp">&nbsp;</span>Seogti ta'ap sen koma elap eldi yubu ka'ero neleptop nangap kabong lomag waelbaekti, mag sin kauro mog so'o Dalmanuta sip piek.<span id="bookmarks10"></span></div>

<div class="s"><div id="s2">Farisi nangdi Yesusag, “Kekneba nhon ualulam,” seeka</div></div>
<div class="r"><div id="r2">(<span class="reflink"><a href="kkl-03-MAT-016.html#v1">Matius 16:1-4</a></span>)</div></div><span id="bookmarks10"></span><a id="v11"></a>
<div class="p"><span class="v">11</span><span class="vsp">&nbsp;</span>Piekpa Farisi nimi etpare, “Mibukap,” aro Yesusag yaekti, elap alniro yubu lel dalamek. Yubu lelamekti, “Imagne ponekori sik uro an pere agha ulamla tanena, kekneba nhon ualulam,” seek.<span id="bookmarks11"></span></div><span id="bookmarks11"></span><a id="v12"></a>
<div class="p"><span class="v">12</span><span class="vsp">&nbsp;</span>Sindi elag sik semban koma wene aro ambarekpa, Yesusti hain nubu uro ebogti, wana ikin senelamog. Wana ikin senelamogti, samoro ambarelamsiogti, “A'un wene wamlom nimiri na sembe ka'elamlomdi ililamnelom. Sa'a sembe nanag, ‘Kekneba ualulam,’ aro mololamnelom? Nari yubu sikne agha ambatnuahin. Nari kekneba a'un sembe nen tatsinun kom,” seog.<span id="bookmarks12"></span> <a id="v13"></a><span class="v">13</span><span class="vsp">&nbsp;</span>Seogti Farisi nimi taneko lilobi agha Yesus kabongag waelbaogpa, eldi yubu ka'ero neleptop nangap mag kauro tara sip piek.<span id="bookmarks13"></span></div>

<div class="s"><div id="s3">Roti waelbalul aro yamoropneag sunumna tol pina Yesusti Farisi nangap Herodesap sembe lebogha</div></div>
<div class="r"><div id="r3">(<span class="reflink"><a href="kkl-03-MAT-016.html#v5">Matius 16:5-12</a></span>)</div></div><span id="bookmarks13"></span><a id="v14"></a>
<div class="p"><span class="v">14</span><span class="vsp">&nbsp;</span>Kabong lomag agha mag alip toman mag kauro palamek. Palamek abeneko pere sin el taekti, “Kwaneng roti sembe ekon taapti, nhonog payaap,” aro el taek.<span id="bookmarks14"></span> <a id="v15"></a><span class="v">15</span><span class="vsp">&nbsp;</span>Sin kabong lomag agha mag alip toman palamek nimiag, Yesusti wenero ambarelamsiogti, “Farisi nimiap, nimi nubunge Herodesap sin tanekori wanaag seneraglamangne, ‘Roti waelbalul,’ aro yamoroba saog uro wamlaba, ‘Nunag taleag,’ aro haing whi uro togtangto yae wamlulom,” seog.<span id="bookmarks15"></span></div><span id="bookmarks15"></span><a id="v16"></a>
<div class="p"><span class="v">16</span><span class="vsp">&nbsp;</span>Wene seogpa, sin mamun lel dalamekti, “Nunag kwaneng roti orogne sembe wene aro lepla,” aro yubu lelamek.<span id="bookmarks16"></span></div><span id="bookmarks16"></span><a id="v17"></a>
<div class="p"><span class="v">17</span><span class="vsp">&nbsp;</span>Wene alamekne Yesusti ka'ebahiogti hailamsiogti, “Sa'a sembe a'undi kwaneng roti orogne sembe tam nembamlomdi, yubu lelamlom? A'undi wanaag seneraglamlom komdi, a'undi seneragna sao kauplolamsil, te? Wana hekamsin komdi ekon wamlom, te?<span id="bookmarks17"></span> <a id="v18"></a><span class="v">18</span><span class="vsp">&nbsp;</span>A'undinge haing wamla aghana, sa'a sembe ililamlom kom? A'undinge ao wamla aghana, sa'a sembe ka'elamlom kom? Nari uanonge sembe ekon talamsil te?<span id="bookmarks18"></span> <a id="v19"></a><span class="v">19</span><span class="vsp">&nbsp;</span>Kwaneng roti lambare agha nimi teng-tengne (5.000) khebatsinoba, teongne sembe seneraglamlulom. Kwaneng teongba, mon og tahioba, kwaneng roti phelektopne poloro pibomne, kau wiroba nubunge etpare libaom?” seog.</div>
<div class="p">Seogpa, “Kau wiroba aobare libabo,” seek.<span id="bookmarks19"></span></div><span id="bookmarks19"></span><a id="v20"></a>
<div class="p"><span class="v">20</span><span class="vsp">&nbsp;</span>Wene seekpa, Yesusti nen hailamsiogti, “Nen amik sum kwaneng roti saekpare agha nimi teng-tengne (4.000) khebatsinoba, teongne sembe babe seneraglamlulom. Kwaneng teongba, mon og tahioba, kwaneng roti phelektopne poloro pibomne, kau wiroba nubunge etpare libaom?” seog.</div>
<div class="p">Seogpa sikindina, “Kau wiroba saekpare libabo,” seek.<span id="bookmarks20"></span></div><span id="bookmarks20"></span><a id="v21"></a>
<div class="p"><span class="v">21</span><span class="vsp">&nbsp;</span>Wene seekpa, Yesusti sinag samoro ambarelamsiogti, “A'undi sumene babe anam seneragna koma wamlom te?” seog.<span id="bookmarks21"></span></div>

<div class="s"><div id="s4">Yesusti as Betsaida nimi haing uropne nhon wali nembaogha</div></div><span id="bookmarks21"></span><a id="v22"></a>
<div class="p"><span class="v">22</span><span class="vsp">&nbsp;</span>Kabong lomag agha mag alip toman palameka as Betsaida piek. Piekpa nimiri as enekoag agha nimi haing uropne nhon Yesusag payaekti, “Elag sae pipmendi, wali nembalulam,” aro molbaek.<span id="bookmarks22"></span></div><span id="bookmarks22"></span><a id="v23"></a>
<div class="p"><span class="v">23</span><span class="vsp">&nbsp;</span>Molbaekpa Yesusti nimi eneko sae kiliro as enekoag agha poa lambaog. Poa lambaogti, nimi aneko haingag silumag supto sae phende elag pibog. Sae pibogti hailamogti, “Andi sa'a iplam?” seog.<span id="bookmarks23"></span></div><span id="bookmarks23"></span><a id="v24"></a>
<div class="p"><span class="v">24</span><span class="vsp">&nbsp;</span>Wene seogpa, nimi eneko whingag sip tiboghaogti, yubu lelamogti, “Nimi yabalamangba, tiboghamna aghana, tibin uro iamna kom. Yabalamangba ililamsinne kaldi lebe aro yabaloa saog ililamsin,” seog.<span id="bookmarks24"></span></div><span id="bookmarks24"></span><a id="v25"></a>
<div class="p"><span class="v">25</span><span class="vsp">&nbsp;</span>Wene seogpa, Yesusti nen ik phendep sum sae phende ponekori haingag pibog abeneko pere, nimi aneko haing kwelekaog. Kwelekaogpa el nia mangkina tibin uro ililamog.<span id="bookmarks25"></span> <a id="v26"></a><span class="v">26</span><span class="vsp">&nbsp;</span>Tibin uro ililamogpa, Yesusti ponekoag aruklamogti, “Nimi asag ambatsin koma aeag pululam,” seog.<span id="bookmarks26"></span></div>

<div class="s"><div id="s5">Petrusti Yesus sembe lag phoro lebogha</div></div>
<div class="r"><div id="r4">(<span class="reflink"><a href="kkl-03-MAT-016.html#v13">Matius 16:13-20</a></span>; <span class="reflink"><a href="kkl-05-LUK-009.html#v18">Lukas 9:18-21</a></span>)</div></div><span id="bookmarks26"></span><a id="v27"></a>
<div class="p"><span class="v">27</span><span class="vsp">&nbsp;</span>Tanena Yesusap eldi yubu ka'ero neleptop nangap as nubunge Kaisarea-Filipi kanero wamek asag piek. Inaag palamekti, Yesusti sinag hailamsiogti, “Nimiri lelamangdi, na sembe etne alamang?” aro haibahiog.<span id="bookmarks27"></span> <a id="v28"></a><span class="v">28</span><span class="vsp">&nbsp;</span>Wene aro haibahiogpa, samoro ambarelamekti, “Nimi nenneri an sembe, ‘Yohanes maghag pelengehiropne nen kamag taonge poneko ane,’ senelamangdi yubu lelamang. Nenneri, ‘Elna samenag Allah yubu silimu tiptopne Elia poneko samoro yaori wamla,’ senelamangdi yubu lelamang. Nenneri, ‘Elia kom aghana samenag Allah yubu silimu tiptopne yogne kamag taonge wamla,’ senelamangdi lelamang,” seek.<span id="bookmarks28"></span></div><span id="bookmarks28"></span><a id="v29"></a>
<div class="p"><span class="v">29</span><span class="vsp">&nbsp;</span>Wene seekpa, Yesusti nen hailamsiogti, “Aghana a'un morina na sembe etne senelamnelom,” aro Yesusti haibahiog.</div>
<div class="p">Wene aro haibahiogpa, Petrusti samoro lelamogti, “Anna Allahri wepto pogkeogne Kristus wamlam,” seog.<span id="bookmarks29"></span></div><span id="bookmarks29"></span><a id="v30"></a>
<div class="p"><span class="v">30</span><span class="vsp">&nbsp;</span>Wene seogpa, Yesusti wenelamsiogti, “Andi na sembe yubu leplamne neneko nimi nhonag babe lag phoro ambatsiseng kom,” seog.<span id="bookmarks30"></span></div>

<div class="s"><div id="s6">Yesusti el seklero tebanepne sembe ambatsiogha</div></div>
<div class="r"><div id="r5">(<span class="reflink"><a href="kkl-03-MAT-016.html#v21">Matius 16:21-28</a></span>; <span class="reflink"><a href="kkl-05-LUK-009.html#v22">Lukas 9:22-27</a></span>)</div></div><span id="bookmarks30"></span><a id="v31"></a>
<div class="p"><span class="v">31</span><span class="vsp">&nbsp;</span>Wene seogti, lelamekne neneag agha Yesusti alnibaogti, eldi yubu ka'ero neleptop nangag el amik seklebanepneog wamogne sembe amoro ambarelamsiog. Ambarelamsiogti, “Na mog so'oag nimi tahinge wa'epto epnukang. Na wa'epto epnukang nimina, nu Yahudi nimi sembe wenehirop nimiap, memnang Allah sembe palirop nang sikini yaboap, Musari yubu amohirop nangapti na wa'epto epnepneog wamla. Wa'ebaneikti ya'ag omnukang. Ya'ag omnukang aghana, ik wilindip sum nen samoro kamag tanun,” aro alniro ambatsiog.<span id="bookmarks31"></span> <a id="v32"></a><span class="v">32</span><span class="vsp">&nbsp;</span>Eldi yubu ka'ero neleptop nang ambarelamsiogti, el seklero tebanepne sembe tognoban koma lag phoro ambatsiog. “Seklero tebanun,” aro ambatsiogpa, Petrusti Yesus sae kiliro kaeag sip poa piogti, “Undo lepseng kom,” aro alniro wembaog.<span id="bookmarks32"></span></div><span id="bookmarks32"></span><a id="v33"></a>
<div class="p"><span class="v">33</span><span class="vsp">&nbsp;</span>Wene aro wembaogpa, Yesusti taongkom agha eldi yubu ka'ero neleptop nang yogne kembamsiog. Kembamsiogti Yesusti Petrusag samoro wenelamogti, “Phia sikini nubunge Satanasti yubu leplamne nene na whingag sip nemban koma wailag sip nembae! Andi leplam nena, Allahri seneragtopne leplam kom aghana, nimiri seneragtopne agha leplam,” aro wembaog.<span id="bookmarks33"></span></div><span id="bookmarks33"></span><a id="v34"></a>
<div class="p"><span class="v">34</span><span class="vsp">&nbsp;</span>Wene aro wembaogti, Yesusti nimi maikno wamekne tanekoap eldi yubu ka'ero neleptop nangap, “Yahut,” aro yopsiog. Yopsiogti sinag yubu ambarelamsiogti, “Nimi etneri, ‘Na Yesusag nelepto nhon palamnunam,’ senelamle nimi enekona, eldamneri wanaag seneragtopne lipsileri, eldi wanaag agha, ‘Nimiri na kalag sipto ya'ag omneika babe, na wana khapto Yesusag neleplamneri, siptop kal nene sa'olamnun,’ senelamle taneogna neleplamnelul.<span id="bookmarks34"></span> <a id="v35"></a><span class="v">35</span><span class="vsp">&nbsp;</span>Nimi etneri, ‘Na mog so'o aneag wali wamnun,’ aro seneragto ulamle tanena, nimi eneko el kamag wamnepne ka'eseptalul. Aghana nimi etneri, ‘Na wali wamnepne sae limneri, tebahanea babe Allahri yubu walinge saelbaneri, Yesusap ma'ap tanunam,’ aro seneragto ulamle tanena, nimi eneko ya'ag kamag uro unne elag talul.<span id="bookmarks35"></span> <a id="v36"></a><span class="v">36-37</span><span class="vsp">&nbsp;</span>Wene aro lemnangena, nia mangkina saeag wamnaba, nimiri sa'a agha, ‘Kamag uro unne tomnun,’ aro kamna kapto tomnep? Ane sembe, nimi nhondi nia mangkina mog so'oag wamlange toro saelban aghana, eldamne kamag uro unne loba nenep taho tanena, ‘El tupne wamla,’ sembanep te?<span id="bookmarks36-37"></span> <a id="v38"></a><span class="v">38</span><span class="vsp">&nbsp;</span>Wene wamang nimi tanekori Allah wail ibare agha<span class="footnote selectable" id="F-0"><sup>a</sup></span> mali-malia maikno ulamang. Nimi etneri mog so'oag nimi whingag logti, na sembe babe, nari ambarelamsin yubu sembe babe aliri, ‘Yesusap ma'ap tanunam kom,’ sele tanena, nari babe nimi eneko sembe, ‘Elna nari nimi kom,’ senun. Na imag agha mog so'oag nimi tahinge, amik samoro yalamne sum eneko, Allah Eldamneri arukna imagnang malaikatap yanun. Nani Allahringe imang wareropne nanag wamleba yanun. Yalamne sum eneko nimi etne aliri nanap ma'ap tangtop kom tanena, na amik yane sum eneko babe, na nimi eneko sembe aliri, ‘Nari nimi,’ aro lemnepne lemnun kom,” seog.<span id="bookmarks38"></span></div>
</div>
</body>
</html>
